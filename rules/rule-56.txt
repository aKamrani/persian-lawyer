ماده ۸ قانون مالیات بر ارزش افزوده: مالیات و عوارضی که مودیان برای خرید کالاها و خدمات مورد نیاز برای انجام فعالیت  های اقتصادی ‏خود پرداخت می  کنند، به عنوان اعتبار مالیاتی آنان منظور شده  و از مالیات و عوارض فروش آنها کسر می شود.‏ در صورتی که جمع اعتبار مالیاتی مودی در هر دوره مالیاتی بیشتر از مالیات و عوارض فروش وی باشد، سازمان موظف است  مبلغ مازاد را به دوره  و یا دوره  های بعد منتقل نماید. در صورتی که مودی درخواست کند که مازاد مزبور به وی مسترد گردد، سازمان موظف است حداکثر ظرف یکماه از تاریخ ثبت درخواست، نسبت به استرداد ما به  التفاوت مذکور از محل وصولی  های جاری اقدام نماید، در غیر این صورت، مشمول خسارتی ‏به میزان دو درصد (۲%) در ماه از تاریخ ثبت درخواست نسبت به مبلغ قابل استرداد و مدت ‏تاخیر می  باشد که توسط سازمان و از محل وصولی  های جاری پرداخت می  گردد.‏ متخلفین از اجرای این حکم با درخواست مودی و رای هیات رسیدگی به تخلفات اداری به مجازات بند «د» ماده  (۹) قانون رسیدگی به تخلفات اداری مصوب ۱۳۷۲/۹/۷ محکوم می  شوند.
تبصره ۱ - مالیات و عوارض خرید نهاده  های مربوط به طرحهای تملک دارایی  های سرمایه  ای (عمرانی) دولت قابل استرداد نیست و جزء بهای تمام شده دارایی  های مزبور منظور می  گردد.
تبصره ۲ - در صورتی که مودی فقط به عرضه کالاها و ارائه خدمات معاف ‏اشتغال داشته باشد و یا طبق مقررات این قانون کالا و خدمات وی مشمول مالیات و عوارض نباشد، مالیات و عوارض پرداختی بابت خرید نهاده  های آنها قابل تهاتر یا استرداد نمی  باشد.
تبصره ۳ - در صورتی که مودی به عرضه توام کالاها و خدمات مشمول و معاف اشتغال ‏داشته باشد،  صرفاً مالیات و عوارضی که بابت خرید نهاده  های مورد نیاز برای تولید کالاها و خدمات مشمول پرداخت کرده است، حسب مورد، قابل کسر، تهاتر یا استرداد است.‏
تبصره ۴ - صرف  نظر از آنکه مودی به عرضه کالاها و خدمات معاف یا مشمول اشتغال داشته باشد، مالیات وعوارض خرید مربوط به ماشین  آلات خطوط تولید وی قابل کسر، تهاتر و استرداد می  باشد.
تبصره ۵ - آن قسمت از مالیات و عوارض پرداختی مودیان که طبق مقررات این قانون قابل تهاتر یا استرداد نیست، به عنوان هزینه  های قابل قبول موضوع قانون مالیات  های ‏مستقیم محسوب می  شود.
تبصره ۶  - سازمان مکلف است با رعایت تبصره های (۲) و (۴) این ماده  مالیات و عوارض پرداختی واحدهای تولیدی یا معدنی دارای مجوز تاسیس را که در دوره  های قبل از بهره برداری جهت خرید کالاها و خدمات مورد نیاز برای تاسیس و راه  اندازی واحد موردنظر پرداخت کرده  اند، مسترد نماید.
تبصره ۷  - مالیات  و عوارضی که در موقع خرید کالاها و خدمات توسط شهرداری  ها و دهیاری  ها برای انجام وظایف و خدمات قانونی پرداخت می  گردد، طبق مقررات این قانون قابل تهاتر و یا استرداد است.
تبصره ۸  - مالیات و عوارض پرداخت  شده توسط سفارتخانه  ها، ماموریت  های دیپلماتیک، پست  های کنسولی، ماموران ‏دیپلماتیک و کارکنان اداری و فنی آنها که تبعه دولت جمهوری اسلامی ایران نمی  باشند، به ‏شرط عمل متقابل و همچنین مالیات و عوارض پرداخت  شده توسط دفاتر سازمان  های بین  المللی و اعضای آنان که مقیم جمهوری اسلامی ‏ایران می  باشند (اتباع غیرایرانی)، با ارائه اسناد و مدارک مثبته، قابل استرداد است. نحوه استرداد به موجب دستورالعملی است که توسط وزارتخانه  های امور خارجه و ‏امور اقتصادی و دارایی (سازمان) تصویب و ابلاغ می  شود.
